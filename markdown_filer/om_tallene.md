## Om tallene
Alle tall er hentet fra Statistisk Sentralbyrå. De viser anmeldte lovbrudd i årene 2020-2024. Kommunen du velger, er **gjerningsstedet** for lovbruddet. Både gjerningspersoner og eventuelle ofre kan bo i andre kommuner.

Samarbeidsdesken har lastet ned og vasket tallene slik at de gjenspeiler dagens kommunestruktur.

Du vil se totaltallene for Norge når du åpner siden første gang. I menyen til venstre kan du velge kommune, deretter hvilke grupper lovbrudd du vil se. De er gruppert som følger:

- Totalt - alle lovbruddsgrupper
- Eiendomstyveri
- Vold og mishandling
- Rusmiddellovbrudd
- Ordens- og integritetskrenkelser
- Trafikkovertredelser
- Annet - alle andre lovbrudd ikke inkludert i kategoriene over

Under tabellvisningen kan du laste ned dataene i Excel-format.

### Toårige gjennomsnitt
Tabellene viser tall som er **toårige gjennomsnitt**: Hvis en kommune har hatt 20 eiendomstyverier i perioden 20-21, betyr det at det kan ha vært 15 tyverier i 2020 og 25 i 2021. Gjennomsnittet blir da 20. Toårige gjennomsnitt er brukt for å jevne ut de største variasjonene, som kan skyldes små kommuner eller store enkeltsaker i et gitt år. Dette er også årsaken til at lovbruddsgruppene er såpass vide. 

Der det har vært fire eller færre lovbrudd i en gitt kategori og kommune, har ikke SSB oppgitt tall. Da vil det stå "Mangler data" i tabellen.

### Anmeldte lovbrudd
Tallene omfatter alle lovbrudd registrert av politiet og påtalemyndigheten som anmeldt i løpet av statistikkåret. Det trenger ikke bety at lovbruddet ble begått samme år. Om et lovbrudd som skjedde i desember 2022, først ble anmeldt i januar 2023, vil lovbruddet være registrert på 2023.

Trafikk- og tollovovertredelser som avgjøres med forenklede forelegg, regnes ikke som anmeldte og er derfor ikke med i statistikken. 

Saker som anmeldes, etterforskes og avgjøres av Spesialenheten for politisaker, inngår heller ikke i statistikken.

### Lovbrudd
I statistikken er lovbrudd definert som **de handlinger loven til enhver tid beskriver som straffbare.** I politiets straffesaksregister finnes det mer enn 1270 forskjellige koder for lovbrudd 700. av dem brukes aktivt i dag. Sekkepostene i vår statistikk er med andre ord store. Det er mulig å finne mer finmasket krimstatistikk, både hos politiet og SSB, men da ikke på kommunenivå.

### Kilder
- [Statistisk sentralbyrås temasider om kriminalitet](https://www.ssb.no/sosiale-forhold-og-kriminalitet/kriminalitet-og-rettsvesen)
- [Tabell 08487 - Anmeldte lovbrudd, etter utvalgte lovbruddsgrupper og gjerningssted (K). Årlig gjennomsnitt. Antall og per 1 000 innbyggere 2007-2008 - 2023-2024](https://www.ssb.no/statbank/table/08487/)
- [SSBs statistikkforklaring](https://www.ssb.no/sosiale-forhold-og-kriminalitet/kriminalitet-og-rettsvesen/statistikk/anmeldte-lovbrudd-og-ofre#om-statistikken)
- [Politiets statistikksider](https://www.politiet.no/om-politiet/tall-og-fakta)